XII. PIETER DE CARPENTIER, JACQUES SPECX, DR. PIETER VLACK, ANTONIO VAN DIEMEN EN WIJBRANT SCHRAM, Batavia 15 december 1626. 
Van waer alsoo tsamen tot op de hoogte van dertich graeden volgens U Ed. instructie (nae sij seggen) geseylt ende eenige daegen daernae om yeder sijn voyage op ’t spoedichste naer India te voirderen gescheyden sijn, te weten Hollandia ende Grootenbroeck naer Serra Liona om seecker leek van Hollandia aldaer te stoppen, alwaer, den 5en julij voor de haven arriverende, gerescontreert hebben seeckeren zeeroover, Claes Compaen genaemt, met vier welgemonteerde schepen, tegen dewelcke een halven dach slaegs sijn geweest, maer den roover geen cans aen haer vindende, sijn in de haven met den anderen goede vrunden geworden, mits conditie, dat ditto Compaen met sijne scheepen haer de reede soude ruymen, gelijck hij dede ende nadat Hollandia sich aldaer na gelegentheyt versien hadde, is met voors. jacht den 19en julij weder van daer gescheyden ende den 21en is ’t gemelte jacht in den nacht van ’t schip geraect ende Hollandia, sijne reyse ver voirder ende, alhier alsvooren wel is geariveert sonder empassant de Cabo off eenige andere landen aengedaen te hebben. Godt wil de resterende acht schepen ende jachten deser vloote salvo geleyden. 
