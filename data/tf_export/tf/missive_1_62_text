VII. PIETER DE CARPENTIER EN RADEN, BATAVIA 13 augustus 1625. 
Tot meerder bevestinghe ende verseeckeringhe van der Chinesen goede meninghe sijn dit voorleden noorder mousson van Chincheo tot Batavia aengecomen vijff Chinesche joncquen, welcke behalven hare coopmanschappen over de twee duysent Chinesen aengebracht hebben. 
Ontrent 200 sielen sterck sijn sij met ses schepen van Lagundij hier gecomen, waeronder niet boven dry gesonde persoonen; van dit overschot sijnder noch veele hier begraven ende noch wel 60 quynende, die tot geen verhael conden comen; van de meeste tot de minste weten niet, wat loff ende danck ons voor soo een genotene weldaet bewijsen sullen. Sij verclaren rontuyt, soo wij haer niet promptelijck geassisteert hadden, het geschapen stondt, dat al tsamen op ’t eylandt onmachtshalven vergaen ofte van de Javanen voorts dootgeslagen ende alle hare m [eeste] rs middelen berooft ende geplundert souden sijn geweest. Wij hopen, dat dese weldaet van Lagundij de bitterheyt van veele aldaer wat temperen ende d’ingenomene gemoederen soo quade gevoelen van ons niet sal doen hebben, als ons ten onrechten bij veele quaetgunstige ofte qualijck geinformeerde nagegeven werdt. 
