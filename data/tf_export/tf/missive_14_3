PETRUS ALBERTUS VAN DER PARRA, LIBRECHT HOOREMAN, JEREMIAS VAN RIEMSDIJK, HUIJBERT WILLEM VAN BAZEL, JAN SCHREUDER, REYNIER DE KLERK, WILLEM HENDRIK VAN OSSENBERG EN MICHIEL ROMP, BATAVIA 4 MEI 1762. VOC 3003 (Kol. Arch. 2895), fol. 1756-1800. (fol. 1756 Begin april was er nog geen schip beschikbaar om de voorjaarsbrieven over te brengen. Van de dertien Amsterdamse en Zeeuwse schepen met de vloot van 1759/60 en 1760/61 die nog moesten aankomen, kwam alleen de Voorland op 23 maart in redelijke staat binnen. Op 2 april had een besluit over het zenden van een schip genomen moeten worden, maar de Deunisveld die uit Bengalen fol. 1757 aangekomen was, is, omdat ze uit 1749 is, te oud om de gevaarlijke tocht als naschip te ondernemen. De Visvliet werd spoedig te Batavia verwacht, daar de Voorland het bericht bracht dat ze bij Kaap de Goede Hoop was aangekomen. Dit schip is evenwel nog niet gearriveerd. Het tamelijk nieuwe schip de Schoonzicht kwam uit Ceylon aan en daarom is op 13 april besloten dat te zenden. Het kreeg, net als het vorige voorjaar de Vredestein, de opdracht de Kaap voorbij te varen en slechts bij hoge noodzaak Sint Helena aan te doen. De voorvallen sinds de brieven van 31 december 1761 en 29 januari 1762 zullen in de gebruikelijke volgorde worden behandeld. Oosterkwartieren Zoals reeds vermeld in de brief van 31 december 1761 blijft het patrouilleren rond de Papuase eilanden zeer noodzakelijk. fol. 1758 Wegens de zwakte van de land- en zeemacht kon het geheime besluit van 22 december 1761slechts gebrekkig uitgevoerd worden. In de verwachting dat er troepen uit Nederland zouden komen is op 22 januari een geheim besluit genomen over een instructie voor de hoofden van de patrouillering. Op 9 februari was er nog geen schip aangekomen en deskundige zeelieden zeiden dat 15 februari de uiterste dag is om naar Ternate te vertrekken. Op 12, 15 en 18 februari zijn voor het patrouilleren de schepen Vrouwe Elisabeth Dorothea en Prinses van Oranje, de barken Buis en Leervis, de sloep Roos en de pantjalang Kaneelboom naar Ternate vertrokken. De pantjalang Garnaal ging daarheen via Ambon om daar de geheime orders af te geven. De sloep Nachtegaal die ook daarheen zou vertrekken, kwam te laat terug van Straat Sunda in verband met het vervoeren van equipagegoederen voor de retourschepen uit China. Op 23 februari is besloten dat scheepje niet meer te laten vertrekken. fol. 1759 Het patrouillevlootje kon slechts met 250 matrozen en 100 soldaten versterkt met 47 moorse matrozen en 100 inlandse militairen bemand worden. Zo karig uitgerust moest het, zoals aangetekend in het geheime besluit van 9 februari, wel vertrekken. Hopelijk kunnen Makassar, Ambon en Ternate, zoals in een geheime instructie staat, ieder twee extra vaartuigen toevoegen. Maar door gebrekkige rekrutering zijn de garnizoenen in de Grote Oost al ver onder het vastgestelde aantal. Banda vroeg 250 soldaten, maar kreeg er maar 150, Ambon maar 100 en Makassar van de gevraagde 100 maar 60, zonder een enkele matroos. Ternate kreeg buiten de militairen op de patrouillevloot geen rekruten, hoewel er 80 soldaten gevraagd waren. Er wordt gehoopt dat een ruime zending van militairen deze beperkingen zal kunnen opheffen en dat Compagnies bezittingen in een behoorlijke staat van verdediging gebracht kunnen worden. Makassar De Kasteel van Tilburg is met een lading fol. 1760 van ƒ 34. 250 aan contanten, levensmiddelen en koopwaar naar Makassar gezonden. Bandjarmasin De sloep Nachtegaal is met ƒ 40. 550 aan contanten naar Bandjarmasin gezonden. Timor Timor ontving met de Hercules voor ƒ 68. 820 aan contanten, koopwaar en andere benodigdheden. Met dit schip ging ook het nieuw benoemde opperhoofd, de koopman Johan Willem Daniel Erhard ter Herbruggen mee. Verder wordt naar het briefje van 29 januari 1762 verwezen. Palembang Volgens de geleidebriefjes voerden de schepen van de koning slechts 1578 pikol peper en 15. 540 pikol tin aan. Daarom werd op 9 februari besloten om de betaling op te schorten, maar op 23 februari om, naar het voorbeeld van het besluit van 1 mei 1759, daarop terug te komen en 10. 000 pikol van het tin af te betalen en het overige ten gunste van de koning in de negotieboeken in te boeken. Als de schepen op betaling zouden hebben moeten wachten, dat konden ze, zoals ze gewoon waren, niet tijdens de westmoesson naar Java's Oostkust gaan om er rijst en andere benodigdheden voor Palembang in te kopen. fol. 1761 Over het tegoed in de boeken zal een besluit genomen worden, voordat de aangekondigde gezanten van de koning te Batavia aankomen. Dit kan zijn of een beperkte afneming van geleverde peper, dan wel een vermindering van wat voor de tin wordt betaald. Om de koning niet ontijdig te alarmeren, is de resident opgedragen om met het verlenen van passen voor schepen met uitsluitend tin voort te gaan. Djambi Volgens de brief van 18 maart is Djambi nog in een onzekere toestand. Zoals gemeld in de brief van 31 december 1761 is resident Ajax Fredrik van Solms bezig het fortje op te bouwen. De Bronstee bracht er bouwmaterialen heen en de bark Afrikaan is er onlangs naar vertrokken met zulke materialen en levensmiddelen. Dit schip zal te Palembang 10. 000 Spaanse realen afgeven. De bark Kaaskoper kwam terug uit Djambi om te Batavia gerepareerd te worden. China De retourschepen uit China, Jonge Lieve en Damzicht, hebben hun reis begin februari door Straat Sunda voortgezet. Ze hadden zowel op de uitreis, als de terugreis zwaar weer. De gezagvoerders vroegen bij het passeren van Bantam de resident om ankers, touwen en andere equipagegoederen. Dat verzoek kwam te Batavia binnen en de gouverneur-generaal liet conform het besluit van 2 februari deze materialen meteen fol. 1762 in de sloep Nachtegaal laden. Toen dit schip te Bantam aankwam, was de vloot reeds doorgevaren met slechts één anker van dit kantoor. De Nachtegaal kwam drie weken later onverrichterzake terug. Het goud uit China aangevoerd, zoals het door de vorige dienaren was gecontracteerd, is na het essayeren op het mark fijn 597 en 6 793/1024 aas aangerekend tegen ƒ 239. 952,-. Bij de gebruikelijke aanrekening van ƒ 400,- het mark fijn zou dit maar ƒ 238. 809 zijn. Op een bericht van de eerste koopman van het kasteel te Batavia is het verlies van ƒ 1143 op 12 maart afgeschreven, net zoals op 23 maart 42 stuks Nankingse textiel die tekort kwamen uit twee pakken ontvangen met de Damzicht. Op 23 februari is van de inkoop van een partij Limphose zijde die door de jonken was aangevoerd, afgezien. Ze was slechts tweede soort en de eigenaren vroegen rsd 500 het pikol, terwijl ze in China al op de hoge prijs van 165 taël, of rsd 300 het pikol, getaxeerd is. Malakka Uit Malakka kwamen de Pasgeld en Middelburg fol. 1763 met 450. 782 lb tin, 113. 059 lb sapanhout en enige kleinigheden aan met een totale waarde van ƒ 153. 205,-. Er zijn brieven van 28 december 1761 en 9 januari 1762 ontvangen. De staatrekening over 1759/60 in de brief van 28 december geeft als uitgaven ƒ 140. 974 en aan inkomsten ƒ 84. 016, zodat het nadelig saldo ƒ 56. 958 bedraagt. Na de nederlaag van de aanhangers van Radja Mahmud is er redelijke bescherming tegen zeeroof. Sumatra's Westkust De sloep Goudvink bracht in een brief van 15 maart het bericht dat het op Sumatra's Westkust vreedzaam is. Hoewel er te Padang 140 mark gesmolten en 492 mark ruw goud in voorraad was, vonden de dienaren het niet raadzaam dat met zo'n lekke sloep te verzenden. De gebreken aan de Waakzaamheid, reeds vermeld in de brief van 31 december 1761, maakten het onmogelijk de bestelde koopwaar te zenden. Wegens gebrek aan schepen kan er geen direct schip gestuurd worden. Daarom is op 2 april besloten het Bengaalse retourschip Deunisveld via Padang te zenden. Dit gebeurde al vele malen. fol. 1764 Dit schip zal daarheen 200 pakken textiel en 100 last zout meenemen en tevens essayeur Fredrik Altena, die onlangs met de Voorland aankwam. De dienaren op de Westkust moesten vaak onderwichten op het goud vergoeden. Altena zal iemand opleiden en al het goud smelten en essayeren, zodat dat dat niet te Batavia hoeft te worden gedaan. Te Batavia is nog een essayeur en een kwekeling van Coromandel wordt verwacht. Bengalen De Deunisveld kwam terug uit Bengalen. Dit schip was als vierde retourbodem bedoeld, maar kon wegens gebrek aan lading niet naar Nederland doorvaren. Het bracht een lading t. w. v. ƒ 351. 270 aan, hoofdzakelijk 363 kisten opium, waarvan 210 gekocht van de Engelsen, en 2440 zakken salpeter door de Engelsen afgestaan. De Deunisveld zal als retourschip voor de kamer Amsterdam weer naar Bengalen gaan. Als de brieven vandaar binnen zijn, zullen de Huis te Boede ook voor genoemde kamer, Visvliet voor die van Zeeland en Scholtenburg voor die van Delft volgen. fol. 1765 Deze schepen moeten dan op tijd uit Nederland en van Kaap de Goede Hoop aankomen. De directe brieven uit Bengalen geven informatie. In de brief van 31 januari 1762 verzoekt Louis Taillefert om diverse redenen dringend om naar Batavia te worden overgeplaatst. In vervolg op het voorstel in de brief van 15 oktober 1760 wordt de goedkeuring binnenkort verwacht. De voorlopig voor Bengalen gevraagde 16 1/4 ton aan contanten zullen worden toegezonden. Coromandel Er wordt verwezen naar de via Ceylon direct verzonden brieven uit Coromandel. Uit een brief van 30 december 1761 blijkt dat in 1759/60 de uitgaven ƒ 575. 848 bedragen en de inkomsten ƒ 833. 103, zodat het positieve saldo ƒ 257. 255 is. De negotieboeken werden pas onlangs met de Borssele ontvangen. Ceylon Op 9 en 14 april kwamen uit Ceylon de Borssele en Schoonzicht aan, waarvan het eerste schip de retouren uit Surat naar Galle heeft overgebracht. fol. 1766 Daarmee kwam Jan Schreuder aan en de geheime en gewone brieven van 24 januari en 17 maart 1762. De eerste brief sluit aan op de geheime van 1 oktober 1761, waarover in de brief van 31 december 1761 is gesproken. Een afschrift van de brief van 24 januari werd direct uit Galle met de retourschepen in februari verzonden. Ter wille van de geheimhouding wordt alleen een afschrift van de brief van 17 maart meegezonden.) 
En uit welker beyde inhoud wij tans maar succinctelijk melden zullen dat, hoezeer de zaken aldaar, door het weder naar onze zijde toevallen van een gedeelte van 's Compagnies onderdanen, ten goede verandert zijn, het Candiasche hof echter, na ons verscheydene maanden lang met vruchteloze briefwisselingen opgehouden te hebben, nog even onwillig schijnt te blijven om hare vijandelijke bedrijven te doen cesseren. Desselfs aarsseling in het ontfangen van de missive, die in 't voorleden jaar nevens enige geschenken uit naam dezer regeeringe aan den koning gericht is, bewijst dit genoegzaam en het blijkt nog nader uit het andermaal afkomen der Candiasche groten in 's Compagnies districten, die niet alleen hunne bevorens verlatene posten weder bezetteden, maar ook werkelijk voornemens waren om het fort te Nigombo door het opwerpen van verscheidene werken te omcingelen en dus tot overgave te noodzaaken. Doch drie wel g'executeerde uitvallen hebben dit hun voornemen verijdeld en zeven stukken geschut in onze handen doen vallen. Hiermede had men aan dien kant wel weder wat lucht, doch de Colombosche bovenlanden bleven niettemin nog evenzeer blootgesteld aan den overlast der Candianen en Mature door hun nog werkelijk bezet. Waarom ook de ministers, oordeelende niet langer te kunnen stilzitten, twee commandos naar de Hina en Hewegam Korle gezonden hebben, op welker nadering de Candianen met achterlating van hun kanon uyt hunne werken gevlucht zijn, terwijl een sterk detachement, over zee naar Mature gezonden, en ondersteund door een ander, 'twelk van Gale over land gemarcheert is, na eene geringen wederstand eerstgemelde plaats weder geoccupeert en zig meester gemaakt heeft van 15 andere stukken kanon, daaronder een Engelsche twaalfponder, zijnde men nu ook op Mature werkelijk bezig met de opbouwing van een beknopt fortje. 
fol. 1768 Uit verdere brieven zal moeten blijken hoe de zaken zich ontwikkelen en dan kunnen er besluiten in het belang van de Compagnie genomen worden. De Hoge Regering kan erop rekenen dat alles wordt gedaan wat van trouwe dienaren verwacht mag worden. Op het verzoek om 2000 last rijst en vele andere goederen is aan Java's Oostkust bevolen om die aanzienlijke hoeveelheid rijst te verwerven, die dan successievelijk met beschikbare schepen zal worden afgehaald. 
Malabar Malabar zond, boven de reeds naar Ceylon gestuurde oosterse en Europese soldaten, nog 900 gerekruteerde sipoys en een aanzienlijke hoeveelheid levensmiddelen. Surat De lading van de Borssele van ƒ 130. 747 is te Surat voor ƒ 287. 510, dus met de aanzienlijke winst van 219 7/8 verkocht. Behalve de retouren voor Nederland van ƒ 123. 470 vervoerde het een lading van ƒ 316. 975, waaronder 200. 000 ropia's. fol. 1769 De helft daarvan, bestemd voor Malabar, was daar niet nodig. Het is met de andere helft bestemd voor Batavia op Ceylon voor de nodige uitgaven achtergelaten. De dienaren te Surat vrezen dat de Engelsen wegens onkosten en betaling van de aanbestede textiel bij gebrek aan contanten weleens kunnen besluiten de Compagnie via de moslims de uitvoer van contanten te verbieden. Hopelijk zal blijken dat deze vrees ongegrond is. Kharg Van Kharg is met de Slot van Kapelle aan gouden en zilveren contanten voor ƒ 175. 575 ontvangen en nog ƒ 45. 348 aan teruggebrachte goederen. Volgens de brief van 30 september 1761 zou in 1760/61 de handel nogal geslaagd zijn met op een bedrag van ƒ 249. 660 aan inkoop ontvangsten van ƒ 252. 222. Maar de ontvangsten zullen beduidend minder zijn, als het verlies in Bengalen en Coromandel over de contanten uit Kharg meeberekend wordt en tevens de uitrustingskosten van de twee schepen die die tocht jaarlijks maken. Om hierover duidelijkheid te krijgen is de visitateur-generaal bevolen fol. 1770 een algemeen overzicht van inkomsten en uitgaven te Kharg sinds de vestiging daar op te maken. Hij moet aangeven hoeveel er bij verkoop of vermunting van contanten is verloren en wat de uitrusting van schepen en hun slijtage heeft gekost. Uit dit rapport, dat als bijlage meegaat, blijkt dat van 1753/54 tot 1761/62) Gewonnen is ƒ 1. 366. 463, 14, 4 Daarentegen bedragen de lasten in denzelfden tijd ƒ 760. 533, 6, - Dus voor de zuyvere winsten, volgens de negocieboeken zouden overschieten ƒ 605. 930, 8, 4 Doch wanneer men daarvan aftrek 'tgene op de speciën verloren is, ten bedrage van ƒ 251. 227, 3, 12 blijft er voor de winst dier negen boekjaren niet meer over dan ƒ 354. 703, 4, 8 en zo men de kosten van de scheepsequipagie wilde mede rekenen, die, volgens de gewone calculatie, belopen zouden ƒ 549. 224, 4, -bleef er een wezentlijk verlies van ƒ 194. 520, 19, 8 
Deze en diergelijke bedenkingen, breder vermeld bij onze resolutoire besoigne van den 11 e maart, deden ons bij meerderheid van stemmen besluiten tot de opbrake van dit voor de maatschappij zo onvoordelig comptoir, gemerkt de suiker en specerijen die Kareek slijt, met evenveel gemak kunnen vertierd worden op Mallabaar en Suratte, zonder dat er op deze comptoiren meerder lasten dan de tegenwoordige behoeven gedragen te worden. 
Er werd te Kharg maar een verdachte 88 % winst op de poedersuiker en 44 1/2 op de kandijsuiker gemaakt, fol. 1771 terwijl te Surat op de poedersuiker die zowel in het voorafgaande jaar, als dit jaar door de Borssele is aangevoerd 100 % winst werd gemaakt en op de kandijsuiker 47 tot 52 7/8 Omdat die winst er ook te Kharg makkelijk op gemaakt had kunnen worden, is besloten om wat er in 1760/61 op de poedersuiker aan mindere winst dan 100 % en op de kandijsuiker minder dan 50 % was, door de residenten te laten vergoeden. Maar verscheidene leden van de Hoge Regering meenden op 11 maart dat de sluiting van Kharg aangehouden moest worden totdat Heren XVII een besluit hebben genomen. Daarom is op 6 april op voorstel van de gouverneur-generaal besloten nogmaals een proef met de handel te nemen, maar ten eerste de bezetting te halveren tot 100 man en de uitgaven op ƒ 33. 000 minder dan in 1760/61 te stellen. Ten tweede zal wegens verdacht gedrag de eerste resident Jan van der Hulst met afgeschreven gage naar Batavia worden opgeroepen en de tweede resident Johannes Wilhelmus Buschman diens plaats innemen. In plaats van de bestelde 1. 500. 000 lb poedersuiker en 200. 000 lb fol. 1772 kandijsuiker zal er respectievelijk 1. 700. 000 lb en 50. 000 lb gezonden worden. De poedersuiker geeft de meeste winst, en mag niet voor minder dan ƒ 22,- het pikol, of met 100 % winst, verkocht worden. Als dat onmogelijk is, dient dat te worden gemotiveerd en zal de Hoge Regering nader overleggen. Dit is vervat in de resolutie van 6 april, waarbij ook bevelen over het aannemen van contanten zijn gegeven. Er wordt op aangedrongen om spoedig een besluit over het aanhouden of sluiten van de loge, en wat de werkelijke winsten bij aanhouding moeten zijn te mogen ontvangen. 
Batavia Nu volgen de voornaamste besluiten van de Hoge Regering.) 
Waaromtrent het voorgevallene met de Engelschen de voornaamste plaats beslaan zal. Dezen hadden zodra geen post weder gevat op Bankoeloe, of zij gaven dadelijk klare blijken hoezeer hun de possessie van Natter en Tappanoeli ter harte gaat, en hoe qualijk zij onze posthouders aldaar, die er na het vertrek der Franschen gelegt zijn, verdragen kunnen. Zekere Fredrik Vincent, zich bij zijne brieven uitgevende voor agent der Engelsche compagnie op Sumatra's Westkust, doch die, volgens zekerder berichten, slechts capitain is van een compagnies schip, schreef deswegens aan den Padangschen commandeur Senff eene wijdlopigen brief bij forme van protest, waarbij hij de onbestaanbaarheid onzer postvattinge op Natter trachte te bewijzen, voegende daarbij verscheidene naar dreigementen zweemende perioden wegens de mesures, die hij, tot handhaving van het recht zijner meesteren, genoodzaakt zoude zijn in 't werk te stellen. De commandeur Senff hierop een gepast antwoord gezonden, en teffens de nodige ordres gesteld hebbende, waarnaar onze resident te Natter zich zoude moeten gedragen, indien het den Engelschen gelusten mogte hunne dreygementen metderdaad ten uitvoer te brengen. 
Frederick Vincent zond daarop een tweede brief in dezelfde trant, waarop commandeur Christiaan Lodewijk Senff overeenkomstig heeft geantwoord. Dit blijkt uit de geheime brieven van 31 oktober 1761 en 12 maart 1762, waarnaar wordt verwezen. Vincent zond aan wijlen gouverneur-generaal Jacob Mossel een brief van 14 december 1761 gelijk aan die naar Padang. fol. 1774 In de geheime vergadering van 11 maart is besloten daar niet op te antwoorden, omdat commandeur Senff dat reeds heeft gedaan. Het recht van de Compagnie op Natal is duidelijk en als de Engelsen zich daar weer wilden vestigen, dan hadden zij dat wel gedaan voordat de dienaren te Padang instructies uit Batavia hadden ontvangen. Bovendien is de status van Frederick Vincent onduidelijk en zou er voor Benkulen een nieuwe gouverneur uit Madras komen met wie deze kwestie besproken kan worden. De besluiten van commandeur Senff in zijn geheime brief van 31 oktober zijn goedgekeurd. Met de sloep Goudvink kwam het bericht dat de, als gouverneur van Benkulen benoemde, Samuel Ardley met twee schepen te Padang was geweest en daar ververst had. fol. 1775 Uit de geheime brief uit Padang van 12 maart blijkt dat hij verklaarde zich niet te willen inlaten met het optreden van kapitein Frederick Vincent en geen instructie betreffende Natal had. Dat schreef Ardley ook in een brief van 19 januari uit Padang aan de Hoge Regering, waarvan een kopie is meegezonden. Hij beklaagt zich wel dat de dienaren te Padang hem niet direct hadden gegeven wat hij voor Benkulen nodig had, maar dat hij wel de verversingen kreeg die hij behoefde. Zelfs mocht hij iemand te Padang achterlaten om benodigdheden voor Benkulen in te kopen. Na aankomst daar zond Ardley het scheepje Plassey naar Batavia. Het kreeg bij besluit van 13 april toestemming om hout en levensmiddelen in te kopen, mits suiker en arak, waarvan de uitvoer verboden is, omdat de Compagnie het nodig heeft, bij haar ingekocht worden. Met dit scheepje kwam een zekere Randolph Marriot mee, fol. 1776 met een brief van Ardley van 15 maart met het verzoek hem alle hulp te geven. Ook bracht hij een brief van de gouverneur en raad van Madras van 16 november 1761 mee met bericht dat Ardley was aangesteld om Benkulen weer op te richten, dat John Herbert, die te Batavia is om voor Benkulen in te kopen, als assistent van Ardley was benoemd en dat Marriot hem te Batavia zou vervangen. Er wordt verzocht op zijn vertogen acht te slaan. Dat zal wel te maken hebben met een klacht dat de Compagnie zich te Natal en Tapanuli vestigde en enige Engelse vaartuigen met lading en uitrusting heeft aangehouden. Er wordt aangenomen dat daar aandacht aan wordt besteed. Zo niet, dan moet de zaak bij de commanderende hoofden van de land- en zeemacht van de Engelse koning worden aangebracht met alle gevolgen van dien. fol. 1777 Beide brieven zijn onder de bijlagen te vinden. Aannemende dat Marriot opening van zaken zal geven en zal uitleggen wat met de laatste opmerking door de regering te Madras wordt bedoeld, is op 13 april besloten om Marriot naar vermogen te helpen, maar hem niet te erkennen, als agent of resident namens de Engelse compagnie. Ardley schreef namelijk dat Marriot namens die compagnie te Batavia zou resideren. Marriot zal na uitvoering van zijn opdracht naar Madras of Benkulen moeten terugkeren. Men beroept zich daarbij op de brief van 3 april 1759 aan gouverneur en raad van Benkulen. Daarin stond dat John Herbert nog enige tijd te Batavia mocht verblijven en er is aan toegevoegd dat de Compagnie geen resident of agent van een vreemde compagnie te Batavia toelaat en daarom Marriot niet als zodanig kan erkennen, maar ook dat de Engelse schepen fol. 1778 met zoveel vriendschap en ondersteuning, als zonder inbreuk voor de Compagnie kan worden bewezen, zullen worden ontvangen. Dit is onlangs nog getoond met de schepen van commandeur John Bladen Tinker, wat echter met weinig dank is beloond.) 
Den 11 e januarij quam hier de raadspersoon van Bombay John Hunter met het provizieschip den Admiraal Stevens, en deed den 12 e in de qualiteit van commissaris van voormelde commandeur Tinker's esquader, verzoek tot den inkoop van arak, suiker, rijst en andere provisiën, 'tgene hem ook ingewilligt wierdt, zowel als de betaling van 20. 000 Suratsche ropijen, welke hij te Colombo (want aldaar waren deze oorlogschepen bevorens aangeweest) in kasse geteld had, om hier zonder rabat ontfangen te worden. 
Het is raadzaam gevonden om een verzoek op 19 januari om ankers, touwen en andere uitrustingsstukken door Randolph Marriot, samen met de Engelse kapitein Watson, die inmiddels met het compagnies oorlogsschip de Revenge was aangekomen, in te willigen, hoewel daar een beperkte voorraad van was. Dit geschiedde op grond van de brief van Heren XVII van 9 april 1761 voor zover de voorraden dit toelieten. fol. 1779 De Engelsen ontvingen 2 ankers, 7 kabeltouwen, 5 masthouten, 6 spieren, 120 rollen zeildoek, 40 ijzertrossen, 13 wieltrossen, 14 vaten teer en 70 pikol Malaks tin. Kapitein Watson, die tot de vloot van admiraal Samuel Cornish behoort, had bij Mauritius veel averij geleden. Hij kreeg toestemming tot herstel op Onrust. Op 8 februari kwam commandeur John Bladen Tinker met de oorlogsschepen de Medway en de Panther met ieder 64 stukken, La Baleine van 36 en de Seahorse van 20 stukken. Te Bantam hadden ze een bark naar de wal gestuurd om levensmiddelen in te slaan, maar commandeur Hugo Pieter Fauré had wegens schaarste de uitvoer ervan, die zelfs aan de koning verboden was, niet toegestaan. De Engelsen gedroegen zich hooghartig en wilden de gebruikelijke eer niet aan de Hoge Regering bewijzen. Dit is als een particuliere zaak maar aanvaard conform de geheime resolutie van 12 februari. Buiten waartoe op 19 januari reeds besloten was, zijn volgens besluit van 19 maart aan commissaris John Hunter fol. 1780 nog vier kabeltouwen en ƒ 64. 800 in contanten geleverd. Voor de contanten zijn wisselbrieven op de gouverneur en raad van Bombay ontvangen, te voldoen te Cochin in Suratse ropia's. Op 26 maart is besloten hem op zijn verzoek nog 40 vaten gezouten vlees en spek te leveren. Hunter toonde evenwel zijn verwondering dat deze levensmiddelen met 100 % boven de inkoopsprijs bezwaard werden. Om reden tot klagen te ontnemen is op 30 maart besloten om op deze en andere goederen uit Nederland maar 75 % te leggen. Daarop zijn door Hunter maar 20 vaten afgenomen. De aanzienlijke schade aan de sloepen La Baleine en de Panther is op Onrust hersteld en bij de inkoop van benodigdheden bij particulieren is zoveel als mogelijk was hulp verleend. Het strekt commandeur John Bladen Tinker tot eer dat hij vier matrozen, van wie één op Ceylon en de drie andere te Batavia, die waren overgelopen, op belofte van straffeloosheid heeft overgeleverd. Ze zijn voorlopig op het eiland Edam geplaatst en daarna op vertrekkende schepen. Daarom moesten drie van de acht Engelsen die waren gedeserteerd en weer achterhaald, fol. 1781 
aan Tinker en commissaris Hunter worden uitgeleverd. Men probeert de vijf overige op te sporen om hen ook uit te leveren. Op 2 maart vertrok de Seahorse met het bevoorradingsschip en op 6 april volgde commandeur Tinker met de Medway, La Baleine en de Revenge. De Panther bleef achter, omdat het nog niet geheel gerepareerd was. Deze zal naar verluid naar Benkulen gaan. Tinker bleek de ontvangen ondersteuning gauw te zijn vergeten. Toen hij de Schoonzicht onder Pulau Pandjang ontmoette, dwong hij kapitein Boudewijn Molen met drie schoten met scherp en door hem tussen twee van zijn oorlogsschepen te nemen om zijn wimpel te strijken. Een afschrift van het rapport van Molen is bijgevoegd en van de brief van Tinker, waarin hij stelt dat de Nederlandse oorlogsschepen in de kleine zeeën, en koopvaardijschepen overal ter wereld, de wimpel bij het ontmoeten van Engelse koningsschepen strijken. fol. 1782 Dat dit ongerijmd is blijkt uit het vierde artikel van het traktaat van Westminster uit 1674 en dat Engelse vlagofficieren en kapiteins dit eerbewijs nimmer van Compagnies schepen hebben geëist. Dit weten alle zeelieden. Een bewijs daarvoor is dat de oud-commandeur van Malabar, Casparus de Jong, zijn vlag niet heeft moeten strijken toen hij een jaar geleden de admiraals Charles Stevens en Samuel Cornish ontmoette. Ook streek kapitein-ter-zee Cornelis Eijke zijn wimpel niet toen hij 2 1/2 jaar geleden admiraal Cornish alleen heeft ontmoet. Op de vraag van de gouverneur-generaal antwoordde de kapitein van het oorlogsschip de Panther, Newson, dat hij geen instructies voor een dergelijke begroeting had. Uit de meegezonden verklaring blijkt dat Newson dit aan de sjahbandar Jacob Cornelis Mattheus Radermacher heeft bevestigd. Het optreden van commandeur John Bladen Tinker moet als zeer kwetsend voor het aanzien van de Compagnie in de Aziatische zeeën beschouwd worden en geschiedde op zijn eigen gezag. fol. 1783 Uit een bericht 
van kapitein-ter-zee Cornelis Eijke, die de Engelsen tot aan kombuizen van Straat Sunda begeleid heeft, kan afgeleid worden welk oogmerk Tinker, en ongetwijfeld meer van zijn landgenoten, hebben gehad. Men verzoekt aandacht aan deze zaak te schenken, dat het aan het Engelse hof wordt voorgelegd en dat er instructies worden gegeven hoe bij dergelijke ontmoetingen te handelen.) 
Met deze en diergelijke honende bedrijven schijnd de Engelsche natie ons bij alle gelegenheden te willen trotseren. Maar dat zij daarenboven met zeer nadenkelijke desseinen omtrent de Grote Oost zwanger gaat, hebben wij Uw Wel Edele Hoogachtb. al te meermalen ter kennisse gebragt, en blijkt tans nog nader bij het contract, 'twelk zeker Engelsch capitein Dalrijmple (zijnde, naar 't schijnt, denzelfden, die volgens het vermelde bij onze letteren van den 17 e october 1761 op Macassar geweest is) gesloten heeft met den koning van Sollok, een eyland gelegen niet verre van de noordoostkust van Borneo, bij de Ternaatsche papieren welbekend, en met welkers vorst wij noit eenig verbond of accoord hebben aangegaan. Van dit contract heeft meermelde commandeur Tinker aan den ondergetekenden gouverneur-generaal kennis gegeven en betuigt te verhopen dat de vriendschap tusschen de Engelsche en Nedelandsche natie, om dien oord, gelijk tot nog, zoude worden onderhouden bij ontmoeting van den anderen. De ondergetekende gouverneurgeneraal heeft een Maleitsch, en ook een Engelsch, afschrift van dat contract bekomen, beyde in copy afgaande, en in welke, schoon niet alleszins met elkander overeenstemmende, geen wezenlijk verschil van inhoud is. Wanneer Uw Wel Edele Hoogachtb. nu gelieven in overweging te nemen de gelegenheid van dit eyland, niet alleen om den sluikhandel, die uit de Straat Malacca over bijna gansch Celebes gedreven wordt, te favoriseren, maar ook om de specerijen, die op verscheyde niet verre van daar leggende eylanden, als Ceram en Halamahera vallen, te sluiken, kan deze factorij der Engelschen niet als met een zorgelijk oog aangezien worden. 
Dit geldt temeer daar de gouverneur-generaal particuliere berichten uit Manilla ontving dat 13 à 14 vaartuigen met naar schatting 100 tot 130 pikol kruidnagels, waarschijnlijk van Ceram en Halmaheira, ter hoogte van Solok zijn gezien en naar Manilla voeren. Om deze smokkel tegen te gaan zijn maatregelen genomen te vinden in de geheime resolutie van 6 april. fol. 1785 Tevens wordt verwezen naar de geheime resolutie van 13 april betreffende de opiumhandel, die hopelijk wordt goedgekeurd, aangezien ze overeenkomt met de huidige stand van zaken en de alom drukkende lasten enigszins verlicht. Dit alles brengt de specerijhandel in gevaar. Herhaaldelijk, en onlangs nog in de brief van 17 oktober 1761, is er op gewezen in welke deplorabele toestand de land- en zeemacht van de Compagnie zich bevindt. Daarom hoopt men dat er spoedig versterkingen komen om deze en andere gevaarlijke plannen van de concurrenten het hoofd te bieden. Uit de bewering van commandeur John Bladen Tinker is af te leiden dat ze op de hoogte zijn van de zwakte van de Compagnie. De concurrenten zullen steeds minder beschroomd worden om hun voornemens uit te voeren, waarmee zij zeker niet anders bedoelen dan zich van de hele handel in deze gewesten meester te maken. fol. 1786 Een verslag van de overige gebeurtenissen vanaf het begin van het jaar wordt naar de gewone beschrijving verschoven. De Hoge Regering is door het overlijden van Jan Elias van Mijlendonk op 24 april 1762 weer kleiner geworden. In zijn plaats is raad extraordinaris Huijbert Willem van Bazel tot president van de schepenen aangesteld. Als president van Heemraden is deze door extraordinaris raad Nicolaas Harting opgevolgd. De memorie van overgave die deze voor zijn opvolger als gouverneur van Java's Oostkust opstelde en die reeds op 31 december 1761 in kopie werd meegezonden, werd op 11 en 16 maart in de raad behandeld en geheel goedgekeurd. Deze memorie moet zijn opvolger Willem Hendrik van Ossenberg naleven. fol. 1787 Bijzonderheden zijn in de geheime resolutie te vinden. Door het overlijden van mr. Nicolaas van Landschot is de vijfde zetel in de Raad van Justitie vacant. Er wordt verzocht nieuwe leden te benoemen. Er zijn nu naast de president maar vijf permanente leden. In de brief van 31 december 1761 is 
al bericht dat er vijf andere zijn geassumeerd. Met de komst van mr. Dirk Joan Dibbetz is er één van hen ontslagen. Uit de bijgaande lijst van retouren over 1761/62 blijkt dat er voor ƒ 8. 601. 709 verstuurd is. fol. 1788 Dit is evenals het voorafgaande jaar inclusief de Chinese retouren van ƒ 1. 524. 936. De Schoonzicht voor de kamer van Amsterdam, die deze brief meeneemt, heeft aan peper, suiker en sapanhout een lading van ƒ 104. 300. In de brief van 17 oktober 1761 beloofde de gouverneur-generaal een plan voor voortgezette bezuiniging te zullen opstellen. Dat is helaas nog niet gereed, wegens diens aanhoudende ziekte daarna en drukke bezigheden door de komst van de Engelsen en andere zaken, waarvan de gewone en geheime resoluties blijk geven. Hopelijk kan het bij nadere gelegenheid worden aangeboden samen met de plannen voor bezuiniging fol. 1789 die de leden van de Hoge Regering over de kantoren zullen opstellen. Toen deze brief tot hier was geschreven, kwam de Vrouwe Kornelia Hillegonda van de kamer van Delft aan met brieven en papieren, waaronder een rapport van schipper Simon van Dalen. Hij had onder het Prinseneiland Prinseneiland wordt ook Nieuwe Eiland genoemd. commandeur John Bladen Tinker met drie oorlogsschepen ontmoet en moest aan La Baleine onder kapitein Affleck twee vaten vlees, vier met spek en vier met gort afgeven. Deze gaf ter verontschuldiging een uiterlijk beleefde brief voor de gouverneur-generaal mee, die vertaald in kopie wordt meegezonden. Het is een voorbeeld van de Engelse willekeur, want Affleck beweert dat hij bij vertrek uit Batavia gebrek aan levensmiddelen had, terwijl zijn verzoek om 40 vaten vlees en spek werd ingewilligd. fol. 1790 Commissaris David Hunter nam er echter maar twintig van aan, waarvan hij een bewijs van ontvangst gaf. Kapitein Affleck gaf de gouverneur-generaal een opdracht aan de Engelse zaakwaarnemer er voor te betalen wat werd gevraagd. Op 30 april is besloten het vlees en spek te verkopen met een winst van 75 en het gort voor ƒ 24,- het vat. De opdracht van Randolph Marriot is nu duidelijk uit de memorie die hij indiende en die met de brief van het bestuur te Madras overeenstemt.) 
Want: 1. Verzoekt hij restitutie van Nattar en Tappianoeli, doch voegt erbij door den commandeur Tinker onderricht te zijn dat deze dit geschil met den eerstgetekende reeds beslist, en belofte gekregen hadt tot de teruggave dier plaatzen. 2. Eischt hij satisfactie wegens den hoon door het aanhouden en confisqueren van verscheidene vaartuigen op de Westkust en door het verbannen naar 't eiland Edam van éénen hunner anachodas aangedaan. En hieromtrent zoude den heer Tinker van den eerstgetekende almede verzekering erlangd hebben, dat het vereischte onderzoek deswegens stondt te geschieden. Eindelijk behelst de memorie 3. Eene instantie dat hij Marriot hier mogt blijven resideren om er de belangen zijner natie waar te nemen en, voegt hij erbij, over te schrijven de tijdingen die tot de securiteit en 't welzijn hunner bezittingen dienen, gelijk ook aan den admiraal van Zijn Majesteits vloot de bewegingen van hare vijanden, de Franschen. 
Op 27 april is deze memorie besproken en op voorstel van de gouverneur-generaal is besloten, zoals uit de geheime resoluties van die dag en van de dertigste blijkt. Het antwoord zal ten eerste luiden dat het weer in bezit nemen van Natal en Tapanuli geen inbreuk op de vrede is, maar dat het recht van de Compagnie op deze plaatsen in verscheidene brieven en protesten aan het Engelse bestuur duidelijk is aangetoond. De Hoge Regering kan ze dus niet aan de Engelsen overgeven, zolang de Heren XVII daartoe geen opdracht hebben gegeven. Met het nu vertrekkende schip zal om orders gevraagd worden. fol. 1792 Ten tweede wordt aangevoerd dat de Hoge Regering van geen onwettige inbeslagneming weet en dat die er zijn geweest, volkomen wettig waren. Als het tegendeel bewezen kan worden, dan verwacht men een opgave van de vaartuigen en een betoog over de onwettigheid. Ook wenst men opheldering over de eis de anachoda vrij te laten, aangezien er niemand onder 
die naam bekend zijnde naar Batavia is gezonden, laat staan naar het eiland Edam verbannen is. Commandeur John Bladen Tinker onderhield de gouverneur-generaal nimmer over zoiets. Als er bewijs is, dan zal de Compagnie, zoals een Nederlander aan een vriend gewoon is, de Engelsen hun recht toestaan. Ten derde zal men blijven bij het besluit van 13 april en Randolph Marriot niet te Batavia laten resideren, zeker nu hij getuigde inlichtingen over de Fransen aan de admiraal te willen doorgeven. fol. 1793 Anders steunt de Compagnie de plannen van de Engelsen en blijft ze niet neutraal. Marriot krijgt als antwoord op zijn verzoek te Batavia te mogen resideren, dat hij om deze redenen na het uitvoeren van zijn opdracht moet vertrekken. Het is onduidelijk waarom Tinker hem de indruk heeft gegeven dat de gouverneur-generaal Natal en Tapanuli reeds had afgestaan. Daar is nooit sprake van geweest. Commissaris David Hunter, die Tinker steeds heeft vergezeld, bevestigde dit ook. Het is mogelijk dat de sjahbandar Georg August van Koningsfeld, zoals Hunter verklaarde, zo onvoorzichtig is geweest om Tinker te verzekeren dat er reeds tot overdracht van bedoelde plaatsen was besloten. Daar Van Koningsfeld is overleden, valt dat niet meer na te gaan. Verder wordt voor de gesprekken tussen de gouverneur-generaal en Tinker verwezen naar het stuk van eerstgenoemde bij de geheime resolutie van 27 april. fol. 1794 Er wordt eerbiedig gevraagd om zo spoedig mogelijk instructies te geven over het aanhouden of afstaan van Natal en Tapanuli. Sinds de Engelsen zich in 1751 geheel illegaal van Natal meester maakten, is er meermalen gewezen op het belang van Natal en Tapanuli voor de handel op het noordelijke gedeelte van Sumatra's Westkust. De Engelsen kunnen daar textiel afzetten en een aanzienlijke hoeveelheid goud verwerven. Met de bezetting van Tapanuli in 1756 konden de Engelsen er de beste soort benzoë en kamfer bemachtigen. Het behouden van de twee plaatsen is van groot belang en de Compagnie heeft er alle recht op. Dat is al vaak betoogd en alles is nog eens precies in de geheime resolutie van 27 april uiteengezet. fol. 1795 Zulke rechten zijn evenwel weinig waard, als de middelen ontbreken om ze met kracht te handhaven. Daarom moeten de instructies van Heren XVII afgewacht worden.) 
Uw Wel Edele Hoogachtb. verklaren sig, weliswaar bij missive van den 10 e october 1758 onder het artikel van Sumatra, duidelijk genoeg dat, hoezeer het belang van de maatschappije absolut vordert, om alle troebelen en onlusten met inlanders of andere natiën, soveel mogelijk, te vermijden en om vooral van 's Compagnieswegen geen aanleiding te geven tot brouilleriën met eenige Europese natie, waarmede de republiek in vrede is, egter 's Compagnies wettige verkregene regten en possessiën naar behoren moeten worden gemainctineert en alle feitelijke indrang naar vermogen tegengegaan. En wij zouden op fundament deser ordre geen swarigheid maken om onse regten op Nattar en Tappianoeli, met lief of leed van allen die er zig tegen zouden willen stellen, met alle vigeur te willen maintineren. Dog, aan den anderen kant considererende hoe wijnig onse geringe magt in consideratie moet komen bij eene natie, die, gelijk de Engelschen, zulke geduchte vlooten in dese zeën onderhouden en het alles met schrik voor hunne magt vervult hebben. 
fol. 1796 Daarom is een afwijzend besluit genomen, waarmee het bestuur te Madras op afstand gehouden wordt, totdat Heren XVII inzicht in de toestand hebben gekregen. Er wordt dringend om instructies gevraagd en om de middelen om ze met enige hoop op succes uit te voeren, als Heren XVII vasthouden aan hun standpunt. In de brief van 17 oktober 1761 is bericht dat overeenkomstig de opdracht van 15 oktober 1760 uitkering van geld uit de boedel van de oud-gouverneur van Coromandel Steven Vermont tot nader order is verboden. Op aandringen van de executeurs in de vergadering van 27 april 1762 wordt nu gevraagd om in deze zaak een finaal besluit te nemen. De afvaart van de Schoonzicht is enige dagen uitgesteld fol. 1797 om de berichten die met de Amerongen uit Ceylon kwamen, op te nemen. De brief vandaar van 2 april bevat) 
de smertelijke tijding dat den 27 e maart, door een ijsschelijken storm uit den n. w., die bij menschen geheugen in dat jaargetijde noit beleeft is, het schip Mariënbosch op de Colombosche reede, en de schepen Roon en Sparenrijk met de barcq den Rijder voor Mature gebleven zijn. 
De Mariënbos stond met levensmiddelen en contanten uit Batavia op het punt naar Galle te vertrekken, toen ze op de binnenbank werd geslagen. Na het kappen van de masten probeerde men de lading zoveel mogelijk te redden, maar de rijst is door het zeewater geheel nat geworden. De Rijder was de vorige dag met levensmiddelen en rsd 15. 000 aan contanten voor de rede van Matara aangekomen. Van dit schip zijn slechts enige contanten gered. De overige lading, en die van de Rhoon en Sparenrijk, is geheel verloren gegaan. Van de bemanning van deze drie schepen zijn er maar veertien ieder van de Sparenrijk en de Rhoon gered en negentien van de bark Rijder. De Zuiderburg en de sloep Nagapatnam hebben het maar net, fol. 1798 zij het met veel schade, voor hun ankers kunnen houden. Dit verlies van schepen en mensenlevens is een zware slag voor de Compagnie. Het is nog beklagenswaardiger, daar de geheime brief van 2 april uit Ceylon meldt dat de zaken betreffende het hof van Kandy nog in dezelfde onzekerheid zijn. De bestelling aan contanten, geweren en ammunitie is bij besluit van 30 april, voor zover de voorraad dit toeliet, uitgevoerd. Het oorlogstuig kan, anders dan de gevraagde 4 ton aan contanten, niet geheel geleverd worden. Het ontbrekende wordt uit Nederland besteld. Er wordt nederig verzocht het gevraagde met schepen direct voor Ceylon mee te geven. Uit de berichten uit Malabar via Ceylon fol. 1799 
van 25 februari 1762 wordt gemeld dat) 
dat den koning van Trevancoor met den koning van Cochim in verbond getreden zijnde, sij gezamentlijk den koning sammorijn den oorlog hebben aangedaan, bereets met dat succes dat van de laatstgemelde twee vastigheden met haar geschut, na het verlies van een goed getal zijner krijgslieden, in handen van Trevancoor geraakt zijn. Dus het te dugten is dat zijne victorieuse wapenen desselfs heerschappij in het noorder gedeelte van Mallabaar al vrij wat uitbrijden zal. 
Hopelijk gaat dit, hoewel niets zeker is, niet ten nadele van de Compagnie. Personalia. fol. 1800 Ondertekening.) 
