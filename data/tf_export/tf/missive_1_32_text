VII. LAURENS REAEL, BANTAM 17 december 1617. 
Mijn Heeren. Zedert ons jongste scrijvens, waervan dit voorgaende copye es en is alhier geen besondere veranderinge voorgevallen, als dat wij van Jambe ’t schip ’t Wapen van Zeelandt met een goede quantiteyt peper hebben becomen, doch verstaen, dat de vlote, onder Sr Cornelis Comans uijtgestuert, ontrent Malacca geen besondere effecten en heeft gedaen. Sr Comans is selver metten Arent ende de Valck naer Achin toe omme den handel aldaer op nieuws te versoecken, die mijns bedunckens voor desen al te lichtveerdich es geabandonneert geweest 
De Bergerboot, ’t jacht Cleen Vlissingen ende een roeyjacht liggen noch voor Jambe soo omme de ladinge, die tot Jambe es, inne te nemen als omme verscheyden joncken van Jortan, Gresse ende andere plaetsen, daer wij nu gheen handel en hebben, aen te haelen ende den peper haer martganghs te betalen 
De Pangeran alhier alsmede die van Jacatra werdt seer gedreycht van den Coninck van Mattaram ende schijnt hem over den hals te ■willen comen, waerover hij met zijne grooten een becommerde bitcharinge heeft, doch en heeft alsnoch sich tegens ons niet geopenbaert, hoewel hij schijnt wel yets te seggen te hebben. Hij begint zijn stucken op zijn bolwercken, dye hij al voor desen gemaeckt heeft, te halen, doch hij weet seer wel, dat hij sonder hulpe van ons weynich zal cunnen bestaen ende met onse hulp hem niemant sal cunnen deeren, derhalven eerlange een bitcharinge van hen verwachten. Hoe het zij, wij moeten sien met d’eene ofte metten anderen ons prouffijt te doen ende in troubel water tot onsen voordeel sien te visschen, waertoe de tijdt d’eene off d’ander middel sal voortbrengen. 
